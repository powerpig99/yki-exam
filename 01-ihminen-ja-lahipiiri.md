## Ihminen ja lähipiiri

### Dialogi 1

Ystävä tulee sinun luo kylään.

| Ystävä                                                                   | Sinä                                                                                    |
| ------------------------------------------------------------------------ | --------------------------------------------------------------------------------------- |
| Moi! Sori, että mä oon vähän myöhässä. Siellon ihan hirvee keli ulkona.  | (Vastaa) — 15 sek                                                                       |
| Kiitos hei kutsusta. Oli tosi kiva, että pyysit mut käymään.             | (Vastaa ja tarjoa ystävälle jotain juotavaa) — 15 sek                                   |
| Kiitos, mä voisin ottaa vaikka kupin kahvia, jos sulla on.               | (Vastaa myöntävästi) — 15 sek                                                           |
| Kiitos. Sulla on tosi kaunis koti. Paljonko tässä on neliöitä?           | (Vastaa ja kerro, millainen koti sinulla on.) — 10 sek                                  |
| Juu-u. Sori, nyt mä en muista, että millon sä muutitkaan tähän asuntoon? | (Vastaa) — 10 sek                                                                       |
| Niin niin, niinhän se olikin. Ootko sä ollut tyytyväinen tähän asuntoon? | (Vastaa ja kerro, mitkä asiat on hyvin asunnossa ja mikä voisi olla paremmin.) — 25 sek |

### Dialogi 2

Ystävä on ollut sinun luona kylässä ja on nyt lähdössä.

| Ystävä | Sinä |
|---|---|
| Ai kamala, onks kello noin paljon? Kuule kyllä mun nyt on lähdettävä, huomenna on tosi aikainen aamu. | (Vastaa ja kysy ystävän suunnitelmia seuraavalle päivälle.) — 15 sek |
| No mulla on huomenna aamuvuoro, että pitää mennä ajoissa sänkyyn. Mut kiitos sulle tosi paljon. Oli tosi kiva nähdä ja mahtavat tarjoilut sulla taas oli. Ens kerralla sitten sä tuut meille. Sopisko sulle jo ens lauantaina? | (Vastaa kieltävästi ja kerro, miksi aika ei sovi.) — 15 sek |
| Ai jaa, no ei se mitään. Joskus toiste sitten. Kuule, miten tästä meneekään busseja tähän aikaan tai millä mä pääsisin kaupunkiin? | (Tarjoa ystävälle kyytiä.) — 15 sek |
| Ihan totta? Mut siitä on sulle ihan hirveesti vaivaa! Kyllä mä tästä voin ottaa vaikka taksinkin, jos mä en muuten pääse. | (Vastaa.) — 10 sek |
| Voi vitsi, sä oot kyllä ihan paras. Kiitos paljon. |  |

### Dialogi 3

Olet kuullut, että ystäväsi on saanut uuden työpaikan. Soita ja onnittele häntä.

| Ystävä | Sinä |
|---|---|
| Tiina. | (Esittele itsesi ja kerro asiasi.) — 20 sek |
| No moi moi! Miksköhän mun puhelin ei tunnistanu sun numeroo? No mut juu, totta se on. Kauan mä niitä töitä hainkin ennen kuin onnistui. | (Kysy jotakin uudesta työstä.) — 20 sek |
| No se on ihan mun unelmien duuni. Just sellanen, mitä mä ajattelinkin. Sori, mutta mulla on hirvee kiire just nyt, voinko mä soitella sulle illalla uudelleen? | (Vastaa ja kerro mihin aikaan sinulle voi soittaa.) — 15 sek |
| Joo, joo, se sopii hyvin. Mut tosi kiva ku soitit ja jutellaan illalla sit lisää. Mä kerron sitten kaiken mun uudesta työstä. | (Vastaa ja lopeta puhelu.) — 10 sek |
| Mahtavaa. Moikka! |  |

### Dialogi 4

Sinut on kutsuttu hienoihin juhliin. Työkaverisi soittaa ja haluaa tietää, miten juhliin pitää pukeutua.

| Ystävä | Sinä |
|---|---|
| Moi! Paniikki, auta! Ne firman juhlat… siinä kutsussa lukee, että tumma puku. Mä katoin Googlesta, että se tarkoittaa ihan parhaat vaatteet, mitä on. Mitä sä aiot laittaa päälle? | (Vastaa.) — 20 sek |
| Voi ei! Niin just. Naisilla se tarkoittaa pitkää iltapukua ja ei mulla edes ole sellaista. Voinkohan mä laittaa ton lyhyen mekon? | (Kerro mielipiteesi.) — 25 sek |
| Niin no, niin. En kuitenkaan haluais olla sitten ihan alipukeutunut. Täytyy näyttää, että kunnioittaa. Pakko varmaan lähteä ostoksille. Onneksi on vielä aikaa. Mutta mä en tunne tätä kaupunkia. Kerro mulle, mistä mä voisin mennä ostamaan sellaisen iltapuvun? | (Vastaa.) — 20 sek |
| No se kuulostaa hyvältä! Mä kokeilen sitä. Tuletko mukaan makutuomariksi? Kerrot, jos mä näytän ihan kamalalta niissä vaatteissa. | (Vastaa.) — 20 sek |
| Okei, mut kiitos sulle! Nyt pitää mennä. |  |

### Dialogi 5

Ystäväsi näyttää väsyneeltä. Olet huolissasi hänestä.

| Ystävä | Sinä |
|---|---|
| Huomenta. | (Kerro ystävälle, miltä hän näyttää.) — 10 sek |
| No viime aikoina oon nukkunu tosi huonosti. Varmaan stressiä töistä tai jotain. En sit tiedä mikä auttais. | (Neuvo ystävää, miten voi nukkua paremmin.) — 20 sek |
| Okei, no kiitos täytyy kokeilla. Sä näytät aina niin pirteältä. Eikö sulla koskaan oo vaikea nukkua? | (Vastaa.) — 20 sek |
| Joo, mutta oot oikeassa. Mun on pakko alkaa nukkua enemmän. Mä näytän jo kymmenen vuotta vanhemmalta kuin oikeesti olen ja ei terveyskään tällaista kestä. | (Tarjoa ystävälle apua. Keksi itse, mitä.) — 25 sek |
| Kiitos ihan tuhannesti. Se ois kyllä mahtavaa. Onneks on sun kaltaisia ystäviä. |  |

### Dialogi 6

Tapaat uuden ihmisen. Hän haluaa tavata sinut uudelleen, mutta sinä et ole kiinnostunut hänestä.

| Tuttava | Sinä |
|---|---|
| Sori, mutta mun on pakko sanoa, että sä näytät kyllä todella hyvältä ja ois ihan mahtavaa tavata uudelleen. | (Kiitä ja kommentoi tapaamista.) — 20 sek |
| Mä voisin viedä sut vaikka ulos syömään. Tiedän yhden tosi hyvän ravintolan, josta sä varmasti tykkäisit. | (Kieltäydy kohteliaasti.) — 20 sek |
| No mutta miksi? Onko mussa jotain vikaa? Mä haluaisin vaan oppia tuntemaan sut paremmin. | (Vastaa ja kerro syy, miksi et halua enää tavata.) — 20 sek |
| No voi harmi. Tää on niin tätä. Aina sama juttu. | (Lohduta tuttavaa ja sano jotain positiivista hänestä.) — 20 sek |
| No kiitos, se on kiva kuulla. |  |

### Dialogi 7

Ystäväsi on eronnut. Hän on surullinen ja järkyttynyt.

| Ystävä | Sinä |
|---|---|
| Nyt se sitten tapahtui. Viikonloppuna Markku pakkas kamat ja lähti. | (Reagoi tilanteeseen sopivalla tavalla.) — 20 sek |
| No eihän tää yllätyksenä tullut. Onhan tää meidän suhde ollut jo kauan vähän on-off, mutta kyllä se silti sitten järkyttää, kun toinen lähtee. | (Kysy ystävän vointia.) — 20 sek |
| No suoraan sanoen ei kovin hyvältä tunnu. Nukuin tosi huonosti viime yönä, eikä itkusta tuu loppua. | (Tarjoa ystävälle apua.) — 20 sek |
| Kiitos, se ois tosi kiva. On mun kuitenkin pakko jaksaa ihan jo lastenkin takia. | (Reagoi ja kysy jotakin lapsista.) — 20 sek |
| No ihan varmaksi me ei vielä sovittu, mutta kai ne sitten on viikon mun kanssa ja viikon isänsä kanssa. Markun pitää nyt vaan ensin löytää sellanen kämppä, että lapsetkin mahtuu sinne. | (Sinulla on kiire. Lopeta puhelu kohteliaasti.) — 20 sek |
| Joo ei haittaa. Kiitos, että kuuntelit. |  |

### Dialogi 8

Järjestät juhlat (keksi itse, mitä juhlit). Soitat ystävälle ja kutsut hänet juhliin.

| Ystävä | Sinä |
|---|---|
| Moi! Pitkästä aikaa! Mitäs sulle? | (Kerro, miksi soitat.) — 20 sek |
| Oho! Vau! Kiitos kutsusta, kuulostaa hauskalta ja totta kai tuun, jos vaan pääsen. Missä ja milloin sä meinaat pitää nää juhlat? | (Vastaa.) — 20 sek |
| Joo, ei ainakaan nyt heti tuu mieleen, että olis joku este, että enköhän mä pääse. Milloin sä tarviit vahvistuksen, että pääsenkö vai en? | (Vastaa kysymykseen.) — 15 sek |
| Selvä. Entä onko sulla jotain lahjatoiveita? | (Vastaa.) — 20 sek |
| Hahaa, selvä juttu! Entä voisinko mä auttaa sua jotenkin juhlien järjestelyissä? | (Kieltäydy kohteliaasti ja lopeta puhelu.) — 20 sek |
| Kiitos paljon kutsusta vielä ja nähdään pian! |  |

### Dialogi 9

Haluat tehdä keittiöremontin. Soitat liikkeeseen ja pyydät tarjouksen.

| Myyjä | Sinä |
|---|---|
| Remontti-Alexi, Anna puhelimessa. | (Tervehdi ja kerro asiasi.) — 20 sek |
| Kyllä, me tehdään keittiöremontteja. Millaista remonttia sä olet ajatellut? | (Vastaa ja kerro, mitä haluat remontoida.) — 25 sek |
| Joo, milloin tää remontti ois tarkoitus tehdä? | (Vastaa.) — 10 sek |
| Me voitais tulla sinne paikan päälle arvioimaan hinta ja vähän suunnittelemaan. Käviskö perjantaina? Me voitas tulla heti aamulla. | (Vastaa kieltävästi ja kerro syy. Ehdota uutta aikaa.) — 20 sek |
| Juu, no se varmaan onnistuu myös. Sanotko vielä sun osoitteen, niin kirjaan sen tänne ylös? | (Vastaa ja kysy hintaa.) — 20 sek |
| Se riippuu ihan teidän budjetista. Millaista summaa itse ajattelit investoida tähän remonttiin? | (Vastaa.) — 10 sek |
| Sillä päästään hyvin alkuun. Tehdään perjantaina sitten tarkempi suunnitelma. Kiitos, moikka! | (Kiitä ja lopeta puhelu.) — 20 sek |

### Dialogi 10

Tulet kotiin ja kotona sinua odottaa tämä viesti.

| Lähetti | Sinä |
|---|---|
| Lähettipalvelu Jokinen, miten voin auttaa? | (Esittele itsesi ja kerro asiasi.) — 20 sek |
| Vai niin, sanotko sun nimen ja osoitteen, niin katson täältä? | (Vastaa kysymykseen.) — 20 sek |
| Selvä, kyllä löytyi. Joo, teillä on tuollainen vähän isompi paketti täällä ja ei mahdu postiluukusta, joten pitäisi olla kotona ottamassa sitä vastaan. Milloin voisimme toimittaa paketin? | (Vastaa kysymykseen.) — 10 sek |
| Juu ja, eiköhän se onnistu. Ja saako tästä numerosta kiinni ennen toimitusta? | (Vastaa kysymykseen.) — 20 sek |
| Selvä homma. Mepä laitetaan paketti uudelleen matkaan. | (Lopeta puhelu kohteliaasti.) — 10 sek |

### Dialogi 11

Naapuri on valittanut metelistä, joka tulee sinun asunnostasi. Isännöitsijä soittaa sinulle asiasta. HUOM! Aloita keskustelu vastaamalla puhelimeen.

| Isännöitsijä | Sinä |
|---|---|
| No isännöitsijä Virtanen täällä, terve. Lähdin soittelemaan, kun naapuri on valitellut teiltä toissapäivänä tulleesta metelistä. Oliko teillä jonkinlaiset juhlat siellä? | (Vastaa ja kerro, millaiset juhlat järjestit.) — 30 sek |
| Joo, ymmärrän. Mihin aikaan teidän vieraat lähti? | (Vastaa kysymykseen.) — 10 sek |
| Naapurin mukaan meteli oli jatkunut aamuviiteen asti. Mitäs olette siitä mieltä? | (Olet eri mieltä.) — 20 sek |
| Niin, minun on tietysti vaikea tietää, mikä on totuus. Onko teillä ollut jotain riitaa aiemmin naapurin kanssa? | (Vastaa kysymykseen.) — 10 sek |
| No niin. Ei tästä nyt tällä kertaa tule kuin varoitus, mutta voisitteko ensi kerralla laittaa vaikka ilmoituksen käytävään ennen juhlia, niin säilyy sitten naapurirauha paremmin. | (Vastaa.) — 15 sek |
| Hyvä juttu. Kiitoksia ja hyvää päivänjatkoa. |  |

### Reagointi

1. Sinun kaukainen ystävä / sukulainen tulee sinun luokse ensimmäisen kerran. Kerro naapurille, mitä aiot näyttää hänelle sinun kotikaupungissasi.
2. Sinun naapurin oven takana käy joku, mutta naapuri ei ole kotona. Kerro naapurille, miltä vieras näytti.
3. Näet kadulla, että kaksi poikaa kiusaa koulukaveria. Mene väliin ja kerro pojille, miksi ei saa kiusata.
4. Ystäväsi kertoo, että hänen isänsä on kuollut. Ystävä on todella surullinen. Mitä sanot?
5. Olet ystävän luona kylässä. Ystävä tarjoaa sinulle ruokaa tai juomaa, jota et voi syödä / juoda (keksi itse, miksi). Kieltäydy kohteliaasti.
6. Ystävä tulee sinun luo kylään. Hänellä on sinulle todella iso ja kallis lahja. Mitä sanot?
7. Sinulla ja ystävälläsi oli edellisenä päivänä riitaa jostain pienestä asiasta. Soitat ystävällesi ja haluat sopia. Jätä ääniviesti ystävälle.
8. Sinun auto on mennyt rikki ja tarvitset kyydin ystävältä (keksi itse mihin ja milloin). Mitä sanot hänelle?
9. Näet kaupungilla vanhan ystäväsi, jota et ole nähnyt pitkään aikaan. Mitä sanot hänelle?
10. Työkaverisi kutsuu sinut kylään. Et halua mennä. Kieltäydy kohteliaasti ja kerro syy.
11. Pieni lapsi itkee yksin kaupan parkkipaikalla. Et näe vanhempia. Mitä sanot hänelle?
12. Ystäväsi on tänään todella kaunis / komea ja pukeutunut hyvin. Kehu häntä.
13. Haluat kertoa jollekin, kuinka tärkeä hän on sinulle. Kerro myös, miksi hän on sinulle tärkeä.
14. Olet kuullut, että ystäväsi on puhunut sinusta pahaa selän takana. Mitä sanot hänelle?
15. Ystäväsi kertoo, että hän saa pian lapsen. Onnittele häntä.
16. Ystäväsi on sairastunut vakavasti. Lohduta häntä.
17. Menet häihin, mutta unohdit ostaa häälahjan. Mitä sanot hääparille?
18. Sinun ystävä on kutsunut sinut juhannuksena hänen mökille. Et tiedä, mitä pitää pakata mukaan. Kysy neuvoa työkaverilta.

### Kertominen

**A. Sitä ihmistä en unohda**
- Kerro ihmisestä, jota et koskaan unohda. Miksi et voi unohtaa häntä?
- Missä tutustuitte? Mitä tapahtui?

**B. Riita puhdistaa ilmaa.**
- Miten sinä riitelet? Kenen kanssa riitelet? Mistä asioista?
- Onko sinun mielestä riita hyvä vai huono asia? Miksi?
- Mistä tietää, että sinä olet vihainen?
- Mistä asioista sinä suutut? Miksi?

**C. Minä ja pukeutumiseni.**
- Miten sinä pukeudut? Onko sinulla oma tyyli?
- Seuraatko muotia? Miksi / miksi et?
- Mihin olet tyytyväinen ulkonäossäsi? Mihin et?
- Olisitko valmis menemään kauneusleikkaukseen? Miksi / miksi et?

**D. Kerro ystäväsi tai sukulaisesi elämästä.**
Kerro esimerkiksi:
- Missä ja milloin hän on syntynyt?
- Millainen lapsuus hänellä oli?
- Mitä hän teki nuorena / aikuisena?
- Missä hän on nyt?
- Miksi halusit kertoa hänestä?

### Mielipide

**A. Suomalaiset juhlat ovat tylsiä.**
- Mitä mieltä olet suomalaisista juhlista?
- Mitä suomalaisissa juhlissa tehdään?
- Miksi ne ovat / eivät ole tylsiä?

**B. Syntymäpäivää ei saa unohtaa.**
- Kenen syntymäpäivää et varmasti unohda
- Onko syntymäpäivä sinun mielestä tärkeä juhla? Miksi / miksi ei?
- Millainen on hyvä syntymäpäivälahja?

**C. Paras tapa asua**
- Mikä on mielestäsi paras tapa asua: omakotitalo, rivitalo, kerrostalo? Miksi?
- Kumpi on parempi? Omistus- vai vuokra-asunto? Miksi?

**D. Hyvä parisuhde vaatii töitä**
- Millainen on hyvä parisuhde? Miten voi pitää huolta parisuhteesta?
- Millainen on ideaali puoliso?
- Millaisia asioita rakkaassasi rakastat / inhoat / siedät / toivot / haluat?

**E. Onnellisuus on oma valinta.**
- Kuinka paljon ihminen voi itse vaikuttaa siihen, onko hän onnellinen vai ei?
- Mitä asioita ihminen ei voi itse muuttaa?
- Voiko positiivinen ajattelu muuttaa ihmisen? Miten? Miksi / miksi ei?

**F. Sosiaalinen media pilaa ihmissuhteet.**
- Ihmiset viettävät aikaa enemmän sosiaalisessa mediassa kuin ystävien ja perheen kanssa. Ihmiset ovat yhdessä, mutta katsovat puhelinta. Miten sosiaalinen media muuttaa ystävyyttä ja ihmissuhteita?
- Mitä hyviä ja huonoja puolia siinä on?

**G. Käytännöllisyys on muotia tärkeämpää.**
- Mikä sinulle on tärkeää, kun ostat uusia vaatteita?
- Kumpi on tärkeämpää: tyyli vai mukavuus? Miksi?
- Voiko talvella olla tyylikäs? Miten?

**H. Suomalaiset eivät osaa pukeutua.**
- Suomalaisia on joskus haukuttu ”tuulipukukansaksi”. Miten suomalaiset sinun mielestä pukeutuvat?
- Minkä maalaiset sinun mielestä pukeutuvat parhaiten? Miksi?
- Miten suomalaiset pukeutuvat muihin maihin verrattuna?

**I. Ihmiset stressaavat turhaan, miltä he näyttävät.**
- Onko sillä väliä, mitä sinulla on päällä tai miltä näytät? Miksi / miksi ei?
- Mitä ongelmia voi tulla, jos miettii liian paljon ulkonäköä tai jos ei mieti?

**J. Sukulaiset ovat tärkeämpiä kuin ystävät**
- Suomeksi sanotaan Veri on vettä sakeampaa. Se tarkoittaa, että sukulaiset ovat tärkeämpiä kuin ystävät. Mitä mieltä olet?
- Miten paljon valtaa suvulla saa olla?
- Täytyykö sukulaisilta sietää ikäviä asioita enemmän kuin ystäviltä?

**K. Uusperhe - hyvä vai huono asia?**
- Suomessa melkein 50% avioliitoista päättyy eroon. Miksi?
- Mitä pitäisi tehdä? Tai pitäisikö jotain tehdä?
- Miten lapsi kasvaa, jos hänellä on monta vanhempaa tai kaksi kotia?

### Kirjoittaminen

#### Viesti

Lue ja kuuntele

Ystävällesi on tapahtunut jotain tärkeää (keksi itse, mitä). Haluat
onnitella häntä.
Kirjoita hänelle viesti, jossa:
- kerrot, mitä on tapahtunut ja mistä kuulit siitä
- onnittele häntä ja kerro, mitä ajattelet tapahtuneesta
- kerro, miten haluat juhlia tapahtunutta hänen kanssa

#### Sähköposti

Etsit uutta asuntoa. Olet löytänyt kiinteistönvälittäjän, joka voi
auttaa sinua.
Kirjoita hänelle sähköposti, jossa:
- kerrot, millaista asuntoa etsit
- mikä on tärkeää asunnon sijainnissa
- kuinka paljon vuokra / myyntihinta voi olla
- milloin haluaisit muuttaa ja miksi juuri silloin.

#### Valitus

Kerrostalossa, jossa asut, on paljon ongelmia. Olet kyllästynyt
ongelmiin ja haluat, että taloyhtiö korjaa asiat.
Kirjoita taloyhtiön hallitukselle valitus, jossa kerrot:
- millaisia ongelmia talossa on
- mitä ongelmille pitäisi tehdä ja millaisella aikataululla
- mitä teet, jos asiat eivät muutu
